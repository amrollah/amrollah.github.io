---
layout: post
title: ‌‌صلاحیّت کار خویش، خسروان دانند
status: published
type: post
published: true
comments: true
lang: fa
tags: politics iran parliament reject
---


<p class="justify">

در چند انتخابات اخیر، بحث احراز صلاحیت‌ها میدان دیگری برای دعوا یا انتقام‌گیری سیاسی شده. اینکه چرا اصلاح‌طلبان عمدتاً ردصلاحیت شدند یا اینکه آیا آنهایی که رد شدند اصلاً نظام را قبول داشتند یا نداشتند بعضی جداست. چراکه میدانیم خیلی از مردم هم نظام را قبول ندارند و رهبر هم اخیراً آشکارا آنها را خطاب میکند که خواهشاً در انتخابات به مثابه‌ی یک ابزار پوپولیستی برای اثبات اقبال مردم به نظام شرکت کنید. پس طبیعی‌ست کسانی که از طرف این قشر از مردم، کاندیدای انتخابات شده‌اند هم نظام را قبول ندارند ولی از روی ناچاری به دروغ خود را طرفدار نظام و ولایت وفقیه معرفی کنند. و شورای نگهبان هم طبق وظیفه قانونی خود و به درستی، آنها را ردصلاحیت میکند. حال اینکه چگونه شورای نگهبان، ذهن افراد را میخواند که آنها نظام را قبول ندارند بدون اینکه بتواند دلایل مستند و محکمی دال بر این موضوع ارائه کند به نظر من یک فرافکنی است. اکثریت افرادِ زیر پرچم اصلاح‌طلبی خودشان هم خوب میدانند که اگر تمام اختیارات مملکت را به دست آنها بدهند تا قانون اساسی را اصلاح و قوا را تنظیم کنند، ولایت فقیه را حذف می‌کنند، شورای نگهبان را تغییر می‌دهند و اختیارات فعلی رهبر را به مجلس یا دولت میسپارند و کلی تغییرات اصلاحی دیگر. اصلاً به واسطه‌ی همین مشی و تفکر آنهاست که آن دسته از مردم به آنها اقبال دارند وگرنه که فرقی با آن عزیزان عربده‌کش یا آن سیب‌زمینی‌های دو پا در مجلس نخواهند داشت. در هر حال، هیچ کجای قانون گفته نشده، شورای نگهبان موظف است دلایل مستند برای ردصلاحیت ارائه کند. آنها هم با بهترین تلاش خود سعی در تشخیص ضدنظام از انقلابی دارند، با هر معیاری که صلاح میدانند. و تا کنون، به نظر نمیرسد در تشخیص، اشتباه فاحشی کرده باشند! اگر ما با این موضوع مشکل داریم، بجای اینکه اعتراض کنیم "من انقلابی و عاشق نظام هستم، چرا مرا رد کردید" باید بگوییم چرا ضدنظام هیچ اجازه‌ای برای بیان عقایدش و جذب مخاطب در کشور ندارد. که اگر داشت، الآن این چندین میلیون آدم برای خودشان اسم و رسمی داشتند و خط و نشانشان برای حاکمین فعلی، مؤثر می‌افتاد، نه مثل الآن که باید برای رفتن به مجلس التماس کنند.
<br><br>
از طرف دیگر، این موضوع نظارت استصوابی که به نظرم در اکثر سیستم‌های حکومتی کم و بیش وجود دارد، تأییدی آشکارست بر ضعف بنیادین دموکراسی. چراکه آنها که چنین نظارت‌هایی را سوار کرده‌اند میدانستند <b>انتخاب مردم چندان هم آگاهانه نیست.</b> یعنی اصلاً هیچ انتخابی کاملاً آگاهانه نیست، چون آگاهی نسبی‌ست و ما هیچوقت نسبت به تمام عواقب تصمیم خود آگاه نخواهیم بود. و اکثریت مردم راهی برای رسیدن به سطح قابل‌قبولی از آگاهی ندارند چراکه زمانشان محدود است، آلودگی اطلاعات و رسانه‌ها بیداد می‌کند، پیش‌قضاوت‌های دیرین و شخصی مانع پذیرش واقعیت است و هزار و یک علت دیگر که باعث می‌شود اگر ضدنظام در معرض انتخاب قرار بگیرد، حتی اگر اکثریت مردم واقعاً نظام را دوست داشته باشند، احتمالاً به غلط بیفتند و او را انتخاب کنند. این میشود که هر نظامی برای حفظ بقای خود ترجیح می‌دهد اصلاً ریسک همچین انتخاباتی را نکند و آنهایی که ممکن است تغییرات اساسی در نظام بدهند را به بازی راه ندهد. حال، در جوامعی که آزادی بیان بیشتر است، این جماعت رد شده، با تشکیل حزب به دنبال گسترش مخاطب خود می‌روند تا اینکه نظام مجبور شود آنها را جدی بگیرد و تغییرات را خودش کم و بیش اعمال کند. ولی در جوامع بسته مثل ایران همینطوری شوخی شوخی این عقده‌های سرخرده که فرصت ابراز پیدا نکرده‌اند جمع و منقبض می‌شوند تا در آینده‌ای نامعلوم چاشنی یک انقلاب دیگر را فراهم کنند یا ممکلت‌داران زودتر علاج چاره کنند.


</p>
